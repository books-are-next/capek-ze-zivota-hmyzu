---
contentType: prose
---

## DOPLNĚK PRO REŽISÉRA

V epilogu Poutník je totožný s Tulákem. Cítí-li režisér potřebu smírného konce, užij této varianty (od odchodu Slimáků):

(Pauza. Svítá. Ptáci se probouzejí. Rány sekyrou.)

TULÁK (probouzí se): Rány! – Rány! – Rány boží! (Usedne.) Co je? – (Ticho.) Ach, těžký sen jsem měl!

(Rány sekyrou.)

PRVNÍ HLAS: Ach bože!

DRUHÝ HLAS: Ale copak, jenom když je člověk živ.

TULÁK:

Jen když je živ… Tak tedy neumřel?  
A tedy… vlastně… nic se neudálo?  
Viděl jsem, co jsem viděl,  
či se mi to jen zdálo?  
A kdyby to i pravda bylo,  
nic nestalo se, nic se nezměnilo,  
jen když zas člověk žije dál.  
I vy jste živi.

(Pauza.)

Co je to platno: život je tady,  
i když jen jepičí.  
Ať děje se co chce, znova jest  
a nikdo a nic ho nezničí.  
Co je to platno: musí se nést.

PRVNÍ HLAS: Ba, je to dřina.

DRUHÝ HLAS: Ale mlč, jenom když má člověk pořád co dělat.

TULÁK:

Pořád co dělat! Tak je to, ano,  
vždyť i sám život co dělat má neustále,  
jako by něco nebylo doděláno,  
jako by za něčím se muselo dál a dále,  
a byť bys člověkem anebo broukem byl,  
žiješ, aby celý svět žil,  
a pořád je co dělat.

(Vystoupí dva DRVOŠTĚPOVÉ.)

PRVNÍ DRVOŠTĚP: Dobrytro, strejče.

DRUHÝ DRVOŠTĚP: Hledáte práci?

TULÁK: Cože?

PRVNÍ DRVOŠTĚP: No hledáte-li práci?

TULÁK:

Lidi, já pořád hledám, já hledám odjakživa,  
hledám v životě smysl a život se na mne dívá,  
koukejte na ty husté dlouhé řady,  
a všecko to žije.  
A snad i sám život něco v sobě hledá,  
a proto se nikdy zahubit nedá,  
a třeba sám sebe hubí a neví si se sebou rady  
a plení sebe sama, pořád trvá dál,  
jako by rád se na sobě sám něčeho dočekal,  
něčeho lepšího. Možná že hledám i práci.

PRVNÍ DRVOŠTĚP: Nechtěl byste nám pomáhat?

TULÁK: Cože?

DRUHÝ DRVOŠTĚP: No abyste nám pomohl kácet dříví.

TULÁK: Pomáhat?

PRVNÍ DRVOŠTĚP: No ba, kdyby si lidi neměli pomáhat –

TULÁK:

Vy jste to řekli, ano! Musí se pomáhat!  
A není ztraceno nic, pokud je pomoci možno.  
A nebudeš ztracen sám,  
když uvidíš život trápit se nebo bloudit:  
pokud lze člověku pomoci,  
není proč ho soudit!

DRUHÝ DRVOŠTĚP: Tak co, šel byste?

TULÁK: Já jdu s vámi.

(Vyjde POUTNÍK.)

POUTNÍK: Dobrytro. Do práce? Do práce?

PRVNÍ DRVOŠTĚP: No ba, do práce.

DRUHÝ DRVOŠTĚP: Jako každý den.

POUTNÍK: A krásně je.

TULÁK: Ba, krásný den se nám dělá.

POUTNÍK: Tak dobrý den!

PRVNÍ DRVOŠTĚP: Dobrý den!

TULÁK: Šťastný dobrý den!

CELÝ SVĚT: Šťastný dobrý den! Šťastný – dobrý – den!

Opona.
